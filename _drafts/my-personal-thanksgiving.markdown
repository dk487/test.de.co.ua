---
title: Мій персональний день подяки
---

Просто так, без жодного [релігійного підтексту][1], хочу висловити слова подяки.

До всього хорошого швидко звикаєш. Сьогодні я хочу написати про щось таке, на що ми зазвичай не звертаємо уваги. Щось, що начебто було з нами завжди. Щось, без чого ми вже не можемо жити.

Увага! Все, що я тут пишу, я пишу від щирого серця. Ставлю посилання, як хочу, ніяк нічого ні з ким не узгоджуючи. Ніхто мені не платить за рекламу, це просто мій сайт і моя особиста думка.

## Телеком

Дякую всім українським інтернет-провайдерам за те, що в Україні вельми якісний та відносно дешевий інтернет. Деякі люди навіть кажуть, що по цінам на швидкісний інтернет [Україна на першому місці в світі][2]. Думаю, це вдалий результат здорової конкуренції.

Особливо хочу подякувати своєму провайдеру [LocalNet][3] — зокрема за те, що вони надають своїм користувачам статичну IP-адресу з додатковою можливістю налаштування PTR. Завдяки їх стабільному сервісу я [просто вдома][4] багато років тримаю власний поштовий сервер, DNS-сервер та числені веб-сайти.

Мій мобільний оператор [Київстар][5] теж непоганий. Все просто працює і коштує не надто дорого.

Чи хтось пам'ятає, що лише 21 рік тому [скасували][6] необхідність отримувати в Укрчастотнагляді «дозвіл на право експлуатації абонентського терміналу», себто мобільного телефону? Міліція колись реально перевіряла ці папірці!

## Супермаркети

Дякую мережам супермаркетів [Сільпо][7] і [АТБ][8] за те, що вони є і за те, _які_ вони є.

Сільпо пречудове, з їх файним дизайном нових магазинів, зі смішними випадковими передбаченнями на чеках і з реально широким асортиментом, навіть як на мій доволі вибагливий (і часом трохи збочений) смак. Свіжі овочі, екзотичні фрукти, всякі різні сорти сиру, ковбаси, піца, кулінарія — все що мені треба.

«Нордичний», «Мавка. Лісова пісня», «Лев і Самсон». Які ж ви гарні. 

Відвідуючи Сільпо, я нерідко відчуваю: тут хтось докладав зусиль, хтось думав про різні дрібниці і робив ці магазини з любов'ю. Тож супермаркети Сільпо красиво виглядають, забезпечують мене смачною їжею і приємними емоціями. Більшість з них працює цілодобово, що для мене є важливим.

Мережа АТБ інша, дещо суворіша, але вона є реально _всюди_ і на них реально можна покладатися. Уявіть: дорога, ніч, злива, незнайоме місто, і сяє вивіска АТБ. І я можу бути певен, що там в них для мене є сухі шкарпетки. 

Чому мене все це так хвилює? Я пам'ятаю магазини мого радянського дитинства. Черги. Нескінченні черги. Напівпорожні, а часом і зовсім порожні прилавки гастрономів. Дуже, дуже міцно пам'ятаю жахливий сморід радянських овочевих магазинів.

О, як же я ненавиджу ті спогади. І як же добре у нас тут.

Пліснява у магазині має бути хіба що _Penicillium roqueforti_. 

## Різне

Мені подобається [Пузата Хата][9]. Нормальна їдальня. Проста і смачна їжа.

Мені подобається [Нова Пошта][11]. Просто пошта. Без неї ніяк.

## Контраверсійне

Комусь може це здаватися дивним, але мені подобається [Приватбанк][10]. Так, Приват часто критикують. Так, у мене іноді бувають проблеми при користуванні банківськими послугами. Але насправді серйозних проблем з ними в мене не було, просто якісь неприємні дрібниці, і навіть ті дрібниці потроху вирішуювалися.

А так, ну банк як банк. Великий банк. Багато відділень, багато банкоматів. Рахунки відкривають, картки видають, Google Pay з ними нормально працює, телефон на касі каже «дзинь».

Ще я можу порівняти Приват24 та інтернет-банкінг у деяких інших банках; і, як на мій погляд, Приват24 зроблений добре. Особливо якщо є з чим порівнювати.

Є у мене суто технічні питання стосовно криптографії, ключів, організації роботи АЦСК та всього такого. Але це лише тому, що я трохи тойво, маніяк, схиблений на криптографії. Звичайні люди цим не переймаються, просто користуються і все.

Тож, якщо чесно, я дійсно задоволений Приватбанком.

## Fin

Дякую всім, хто прочитав.

Наостанок, дозвольте запропонувати один старий скетч. [Луї Сі Кей][12] розповість вам, що <span lang="en" markdown="1">[Everything is amazing and nobody is happy][13]</span> (це посилання на YouTube; якщо кому незручно відео, є можливість окремо прочитати [скорочений транскрипт виступу][14]).

Колись давно побачив це відео і почав замислюватися над «звичайними» речами. Ось тепер навіть написав цей пост.  

[1]: https://uk.wikipedia.org/wiki/%D0%94%D0%B5%D0%BD%D1%8C_%D0%BF%D0%BE%D0%B4%D1%8F%D0%BA%D0%B8
[2]: https://www.cable.co.uk/broadband/pricing/worldwide-comparison/
[3]: https://lan.ua/
[4]: https://home.kastaneda.kiev.ua/
[5]: https://kyivstar.ua/uk/mm
[6]: https://korrespondent.net/tech/7401-razresheniya-na-ispolzovanie-mobilok-uzhe-ne-nuzhno
[7]: https://silpo.ua/
[8]: https://www.atbmarket.com/uk
[9]: https://puzatahata.ua/
[10]: https://privatbank.ua/
[11]: https://novaposhta.ua/
[12]: https://uk.wikipedia.org/wiki/%D0%9B%D1%83%D1%97_%D0%A1%D1%96_%D0%9A%D0%B5%D0%B9
[13]: https://www.youtube.com/watch?v=q8LaT5Iiwo4>
[14]: https://www.theeducationist.info/everything-amazing-nobody-happy/