---
title: «Незаконна діяльність VPN-сервісу»
date: 2024-10-11 21:05:54 +03:00
---

Зроблю [копію посту][1] з сайту Національної поліції України. Без коментарів.

<blockquote markdown=1>

## Заснував «стартап» для доступу до підсанкційних російських вебсайтів: кіберполіцейські Хмельниччини викрили хакера

Опубліковано 10 жовтня 2024 року о 10:57

**28-річний чоловік організував роботу VPN-сервісу з понад 48 млн ІР-адрес для доступу до рунету. Особливості маршрутизації інтернет-трафіку надавали спецслужбам рф технічну можливість доступу до даних сервісу. Фігуранту загрожує до 15 років за ґратами.**

Кіберполіцейські Хмельниччини спільно зі слідчими ГУНП та співробітниками Управління СБУ в області за процесуального керівництва Хмельницької обласної прокуратури припинили діяльність онлайн-сервісу, який надавав доступ до сайтів країни-агресора в обхід санкційних обмежень РНБО.

Правоохоронці встановили 28-річного хакера-самоучку з міста Хмельницький, який невдовзі після початку повномасштабного вторгнення рф організував незаконну діяльність VPN-сервісу. 

«Стартап» дозволяв в обхід санкцій РНБО отримувати доступ до понад 48 млн ІР-адрес російського сегменту інтернету. За даними слідства, щоденний обсяг мережевого трафіку перевищував 100 гігабайт.

Для налаштування інтернет-трафіку із тимчасово окупованими територіями України та регіонами рф фігурант обладнав автономне серверне приміщення у своїй квартирі. 

Окрім цього зловмисник орендував сервери, розміщені на території Німеччини, Франції, Нідерландів та рф. Завдяки цьому спецслужби ворога мали технічну можливість доступу до інформації про усіх користувачів VPN-сервісу.

Свій сервіс чоловік рекламував у власних телеграм-каналах і тематичних спільнотах, а також на всесвітньо відомому ІТ-ресурсі, де позиціонував себе у якості розробника проєктів та підшукував однодумців. 

За місцями перебування зловмисника та його можливих спільників поліцейські провели обшуки у Хмельницькому та Житомирі. Виявлено та вилучено серверне обладнання, компʼютерну техніку, мобільні телефони, котрі містять докази незаконної діяльності.

Наразі поліцейські аналізують масив інформації з вилучених ґаджетів для встановлення спільників фігуранта та джерел фінансування його «бізнесу». Відпрацьовується версія співпраці хакера з агентами рф.

Слідчі оголосили фігуранту підозру за ч. 5 ст. 361 Кримінального кодексу України (Несанкціоноване втручання в роботу інформаційних (автоматизованих), електронних комунікаційних, інформаційно-комунікаційних систем, електронних комунікаційних мереж, вчинені під час дії воєнного стану). Йому загрожує до 15 років позбавлення волі з позбавленням права обіймати певні посади чи займатися певною діяльністю на строк до трьох років.

За результатами розслідування можлива додаткова кваліфікація.

<p style="text-align: right"><b>Кіберполіція Національної поліції України</b></p>

</blockquote>

[1]: https://hm.npu.gov.ua/news/zasnuvav-startap-dlia-dostupu-do-pidsanktsiinykh-rosiiskykh-vebsaitiv-kiberpolitseiski-khmelnychchyny-vykryly-khakera
