---
title: OSDN
date: 2021-09-18 10:08:28 +03:00
---

Прийшов на [OSDN][1]. Буду писати тут свої нотатки.
Коментарі мені можна писати [в твітер][6].

Не знаю точно, скільки разів я був на цих щорічних конференціях, але не менше десяти разів. Можливо, разів п'ятнадцять. Тут дуже надихаюча атмосфера. Зустрів старих знайомих. Кльово.


### Перед конференцією

Сьогодні чудова погода. Дуже люблю цю пору року, коли вже не тепло, але ще не холодно. Скоро осіннє рівнодення.

На дорогах сьогодні вранці було майже порожньо. Парковка біля «Nivky-Hall» плотно забита, я ледь знайшов куди приткнутися.

На реєстрації треба показувати QR-код з квитка Eventbrite.


Доклад про [Dhall][2]
---------------------

Ще одна [мова для конфігурації][3]. Трохи дивна, та йой, най буде.

Чому б для генерації конфігів не використовувати Lua чи ще щось вже існуюче? Прикольна фішка: ця мова не Тьюринг-повна і кожен вираз має виконуватися визначений час.

Дивно, але там наче немає мови темплейтів. Якщо я зрозумів вірно, ця штука чудово підходить до ситуацій типу генерації YAML, з яких вже потім по темплейтам генеруються фінальні конфіги в плейбуках. Тобто, як додатковий рівень абстракції.


Доклад про [SuSE][5] [Rancher][4]
---------------------------------

Щось про Kubernetes. Здається, рівень абстракції над Kubernetes. Я не дуже шарю в темі, не мав справи з Kubernetes, але слухаю з зацікавленням.

Досить круто. Доклад всім сподобався.


Доклад про ACPI для embedded
----------------------------

Це жесть :)

Цей доклад, на жаль, значно перевищує мій рівень компетенції. Слухаю як фентезі. Тут водяться дракони.

За останній рік я щось трохи дізнався про I²C та SPI, але не настільки, як треба для цього докладу.

Бачив під час докладу Arduino на відео :) і, наскільки я розумію, там приєднали маленький екранчик до компа у неприродній спосіб, через GPIO, а потім контролювали цю штуку не як завжди, а прямо на рівні ядра. Кльово. Як він це робить?


Доклад від VictoriaMetrics
--------------------------

Після перерви в нас тут, здається, не надто глибоко технічний доклад про історію успіху компанії. Прикольні картинки, прикольний доклад.

<span lang="en">Maintaining cryptographic library for <del>12</del> <ins>14</ins> languages</span>
--------------------------------------------------------------------------------------------------

Чудовий і веселий доклад про те, які ми, девелопери, буваємо дурні :)

Програмісти завжди знайдуть спосіб щось зробити неправильно, а в криптографії лажу не завжди легко помітити. Скоріше, її буває дуже складно помітити, адже зашифровані стійким чином дані не відрізниш неозброєним оком від нестійких.

У докладі була смішна розповідь про те, як вони робили все «як для придурків», а потім виявлялося, що треба зробити як для ще більших ідіотів, _і так кілька разів_. Про документацію, тести та приклади. Про зразки кода, які безпечні для копіювання. Ох, яка ж це прірва.

Криптографія — це складно.

<span lang="en">Richard M. Stallman</span>
------------------------------------------

Tadaaaaaa! Сьогодні з нами жива легенда. Я Столмана бачив!

Величезний, дуже довгий доклад. Спочатку 15 хвилин швидкого відео, а далі RMS розповідає те саме, але з купою подробиць. Казав про чотири свободи, про те, як GPL з'явився. Про v2 та про v3. Про те, що торренти можуть, формально кажучи, порушувати GPLv2. Про tivoisation. Ну все таке.

Вперше почув про [GNU Taler][7] ([Wikipedia][8]). Прикольно.

Багато часу приділили питанням. Місцями було нудно, місцями весело.

Після докладу пан Столман зробив міні-аукціон та продав книжку з автографом. Потім продав трохи дрібниць з символікою GNU. Я навіть купив значок, тепер в мене є значок з логотипом GNU з рук самого Столмана! :)


<span lang="en">Public Money, Public Code</span>
------------------------------------------------

Дохріна важливий і дуже болючий доклад. Мене люто «бомбить» від того, що в нашій державі робиться з «діджиталізацією», починаючи від клятої Дії до сумних справ з ГІОЦ КМДА.

Доклад чудовий, але важкий.

Ініціатива <span lang="en">[Public Money, Public Code][9]</span> ґрунтується на дуже простій ідеї: код, який робиться за гроші платників податків, має належати платникам податків. Не чиновникам. Не якимось мутним конторам-прокладкам. Код має належити тим, хто за це заплатив, і оприлюднення цього коду під вільною ліцензією — це найкращий спосіб це зробити.

На жаль, всім відомо, як саме чинить наша держава.


Доклад про [ProZorro.Продажі][10]
---------------------------------

Останнім пройшов невеликий доклад про те, як [створювали ProZorro.Продажі][11] та що при цьому відбувалося цікавого.

Якось мене торкнула розповідь про те, що наші чиновники не розуміють абсолютно нічого про вільне програмне забезпечення та про відкритий код. Починаючи з повних дурниць, типу, що раз код відкритий, то злі хакери зможуть все зламати. Така от деталь.


Підсумки
--------

Конференція чудова. Я щиро вдячний всім докладчикам та організаторам. Ви молодці.

Конференція OSDN у цьому році, як завжди, була повністю і абсолютно безкоштовною для відвідувачів. Конференція існує у такому форматі завдяки підтримці спонсорів. Хочу тут, на своєму сайті, зберегти для себе список цьогорічних спонсорів конференції:

 - [VictoriaMetrics](https://victoriametrics.com/)
 - [Страхова компанія ЕКТА](https://ekta.insure/)
 - [Percona](https://www.percona.com/)
 - [Cossack Labs](https://www.cossacklabs.com/)
 - [DevOpsDays](https://web.archive.org/web/20210919222635/https://devopsdays.com.ua/)
 - [SQUAD](https://squad.ua/)
 - [SHALB](https://www.shalb.com/)

(В наші часи дурної реклами варто окремо сказати, що мене ніхто не просив це писати, ставити посилання і що я ні з ким свої слова та дії не узгоджую. Це все я пишу просто так, від щирого серця, бо хочу і можу висловити свою подяку).

Тож, ось що я бачу: люди з цих організацій своїми діями зробили світ трохи кращим.

Давайте і всі ми будемо робити світ кращим.


[1]: https://osdn.org.ua/
[2]: https://dhall-lang.org/
[3]: https://github.com/dhall-lang/dhall-lang
[4]: https://rancher.com/
[5]: https://www.suse.com/products/suse-rancher/
[6]: https://twitter.com/kastaneda/status/1439121568874045442
[7]: https://taler.net/en/
[8]: https://en.wikipedia.org/wiki/GNU_Taler
[9]: https://publiccode.eu/
[10]: https://prozorro.sale/
[11]: https://gitlab.prozorro.sale/explore/projects
