---
title: Про спільноти онлайн
date: 2021-04-17 18:42:28 +03:00
---

Колись у FidoNet були ехоконференції. Але то було настільки давно, що ніхто вже не пам'ятає, як то було.

У інтернеті був Usenet, і я його не бачив.

У інтернеті з давніх давен були форуми. І щас десь вони ще є. Деякі з'являються і швидко дохнуть, деякі бувають досить стійкими і переживать багато «поколінь» учасників («поколінь» — не буквально). Більшість форумів тематична.

У часи LiveJournal'а були «communities», «спільноти». Це було кльово. Там було все, від барахолок до політичних срачів. Можливо, та епоха LJ була періодом найбільшого розквіту блогосфери. На жаль чи на щастя, LJ здох, бо росіяни його купили та вбили.

Мерзотний Facebook має куди як більше людей, але з якісним контентом там значно складніше, і там неймовірно погано з технічною стороною. «Стрічка» FB це один йобаний data loss. У FB типу є «групи», але ті групи зовсім не схожі на спільноти LJ: вони підходять для мемчиків чи жартів, але абсолютно неадекватні для обговорень, особливо для обговорень будь-яких гостих питань. Дивно, як така купа програмістів, що є у Цукерберга, роблять такий злоякісний «продукт».

Барахолки перебралися кудись на OLX та, начебто, ще щось є у Instagram'і. Політичні срачі розповзлися по всьому інтернету, але з часов вони теж змінилися, бо з часом змінився світ. І десь на дні тихо жевріють тематичні форуми, які не вб'єш ніяким дустом.

Для цілеспрямованих, спеціалізованих контактів між людьми є Tinder, Кабанчик, Blablacar та всяке таке — це наразі не частина блогосфери, це окремі платформи. Якщо хтось адекватний шукає сантехніка на Кабанчику, то не для того, щоб поговорити з ним про політику.

Окремою яскравою плямою є Reddit і, можливо, якісь аналогічні місця.

Але, загалом, я думаю про все це з сумом. Онлайн-спільноти зазвичай виявляються не дуже стійкими і не дуже ефективними, і серед причин цього я бачу величезний пройоб з боку технологій. Нема чогось простого, надійного і ефективного, що підійшло б всім.

P.S. Можу додати до переліку виключень DOU. Це значно більше, ніж якийсь «тематичний форум».
