---
title: Вітаю з новим локда́уном!
date: 2021-11-01 17:44:09 +02:00
---

Від сьогодні Київ опинився у червоній зоні. Вітаю. Будемо якось жити в цих умовах.

Я вакцинува́вся ще в червні, одразу як мав нагоду. Бо це, блядь, серйозно. Я ніколи не вважав це чимось неважли́вим, типу «просто засту́да» така. Ні, це принципово нова хвороба, не схожа ні на що з того, з чим людство мало справу раніше. І ця хвороба дійсно небезпечна, а себе́ я бачу в деяких групах ризику. Тож з вакцина́цією я не зволікав.

Я вакцинува́вся ще в червні, але паперо́вого свідо́цтва про вакцина́цію в мене досі немає. Так вийшло. І «декларації» у мене немає, а отже нема сімейного лікаря. Можливо, я щось зроблю з цим, але точно не сьогодні.

Мобільного додатку «Дія» в мене немає теж. Сподіваюся, що ніколи і не буде. Бо це повний пиздець, і весь Мінци́рк це пиздець, і Федорів з Вискубом та іншими «циркови́ми» мені дуже, дуже не подобаються. Я не вважаю припусти́мим встановлювати додаток, до якого у мене повністю та абсолютно відсутня довіра — навіть якщо встановлювати цей додаток на [<span lang="en">burner phone</span>][1].

Веб-порталом Дії я також ніколи не користувався, хоча можу погодитися, що це менше зло.

Тож у мене немає ніякого COVID-сертифікату: ані внутрішнього, ані міжнародного, ані з QR-кодом, ані без кода. Значить, мені не можна йти в метро, в ТРЦ та в інші цікаві місця.

Єдине підтвердження, що я вакцинува́вся — це запис десь в електронній системі охорони здоров'я. Але, нажаль, [Helsi][2] не видає сертифікатів.

Сиді́тиму вдома та гуля́тиму парками.

З новим локда́уном, друзі.

[1]: https://www.merriam-webster.com/dictionary/burner%20phone
[2]: https://helsi.me/
