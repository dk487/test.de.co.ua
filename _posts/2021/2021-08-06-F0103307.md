---
title: F0103307
date: 2021-08-06 15:18:27 +03:00
mtime: 2021-08-06 16:03:33 +03:00
---

Зробив собі HTML-версію [форми F0103307][1] (+[репо][2]), більш відомої як квартальний податковий звіт ФО-П. Публікую, бо може кому знадобиться. Мені якось зручніше мати справу з HTML в улюбленному текстовому редакторі, аніж намагатися в LibreOffice Calc приборкати якийсь глючний XLS з «лівого» сайту, котрий навіть не у всіх версіях Excel нормально працює.

Вже багато років я здаю податкову звітність у паперовому вигляді. Готую електронну версію звіту, друкую у двох екземплярах, підписую, їду до районної податкової, стою в черзі, подаю ці папірці у віконечко, а натомість отримую одну з двох копій з синім штампом «ОТРИМАНО З ПОПЕРЕДЖЕННЯМ ПРО МОЖЛИВІСТЬ НЕВИЗНАННЯ».

Колись, у 2007, це було єдиним можливим варіантом. Потім почали з'являтися і змінюватися альтернативні методи подачі декларацій. Наразі більшість ФО-П подають звітність в електронному вигляді по інтернету з використанням ЕЦП, бо їм так зручно і тому що всі так роблять. А мені зручно тримати в руках паперову копію з синім штампом. Паперові документи надійні і передбачувані.

Але головна причина, чому я користуюся «архаїчним» папером замість «сучасних» електронних сервісів — це питання довіри. Я не довіряв державним цифровим рішенням ще за часів Ющенка, коли про їх якість ще можна було сперечатись. До сучасних довбнів з Мінцирку питань у мене нема взагалі.

Колись я напишу великий пост про ДССЗЗІ СБУ, про ДСТУ 4145-2002, про УЕП, КЕП, SmartID, про кляту Дію і про все таке. Але сьогодні я просто публікую цей невеличкий файл, який можна вручну відредагувати, а потім роздрукувати.

[1]: https://kastaneda.github.io/misc/F0103307.html
[2]: https://github.com/kastaneda/misc/
