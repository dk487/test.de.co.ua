---
title: Дуже шкода Kyiv Post
date: 2021-11-10 17:30:31 +02:00
---

Дуже шкода Kyiv Post.

Мене не дивують різні пацаваті коментарі, типу, «а я вперше чую про таке видання», бо це видання було не для звичайних українців. Це була щотижнева газета англійською мовою. Англійською! Одна-єдина, наскільки мені відомо.

Завдяки Kyiv Post про життя в Україні щось дізнавалися дипломати та іноземні бізнесмени, цю газету завжди можна було знайти у фойє пристойних готелів або дорогих бізнес-центрів. А ще цю газету читали за межами України дуже, _дуже_ різні люди. Це був справжній міжнародний голос України. Може, варто було б мати більше англомовних ЗМІ. Але тепер нема жодного.

Так, про окремі, про найбільш видатні події в Україні пишуть усі світові ЗМІ, але це зовсім, зовсім не те. Уявіть, що ви у тривалому відрядженні десь в Китаї, місцева преса та ТБ виключно китайською, все незрозуміле, і ви нудьгуєте. Раптом вам потрапляє в руки якась місцева україномовна газета, назвемо її «Вечірній Шанхай», і вона регулярно пише про місцеві новини. Що б ви відчули? Kyiv Post дійсно для когось був важливим.

Так, я бачив різні злі коментарі, бачив пост пана Вовнянко. Дійсно, у Kyiv Post було багато лажі. А в яких з наших ЗМІ лажі не було, покажіть? Хіба що у прес-служб олігархів. Нормальні видання помиляються, публікують різні точки зору, дозволяють своїм авторам — _дуже, дуже різним авторам!_ - сперечатися між собою. Та чим Kyiv Post ніколи не був, так це «зливним бачком» пропагандистів.

Спочивай з миром, Kyiv Post.

Cross-post: <https://redd.it/qqrvd3>
