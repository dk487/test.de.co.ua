---
title: Робоча група РНБО з питань інтернет-цензури
date: 2021-07-12 18:32:16 +03:00
mtime: 2021-07-12 19:00:58 +03:00
---

І не кажіть, що не бачили.

> [Створено робочу групу з питань захисту інформаційного простору][1]
> --------------------------------------------------------------
>
> Суспільство в цілому, державний та громадський сектор ІТ-сфери, зокрема, добре відчувають на собі наслідки триваючої агресії РФ, яка носить гібридний характер, проникаючи в інформаційний та кіберпростір, завдаючи шкоди критичній інфраструктурі держави та приватному бізнесу.
>
> 21 травня 2021 року Указом Президента України № 203 було введено в дію рішення РНБО України від 14 травня 2021 року «Про застосування персональних спеціальних економічних та інших обмежувальних заходів (санкцій)». Зокрема, цим рішенням визначено обмеження операторами електронних комунікацій та Інтернет-правайдерами доступу користувачам мережі Інтернет до низки веб-ресурсів, у тому числі до сторінок в соціальних мережах та месенджерах, в яких поширювались фейки та дезінформація.
>
> Зазначене рішення РНБО України викликало невідворотну реакцію телекомунікаційного ринку. Питання, яким чином технічно це можна зробити без обладнання, яке мають далеко не всі провайдери, жваво обговорювалося гравцями телеком-ринку на форумі «Дні електронних комунікацій» ще у травні цього року. До того ж відсутність чіткої нормативної бази щодо обмеження доступу до інтернету та відповідного контенту з технічної точки зору створює правову колізію прозорості застосування обмежувальних заходів. Тому за підсумками форуму прозвучала пропозиція звернутися до регулятора та РНБО України задля обговорення проблемних питань.
>
> У червні профільні бізнес-асоціації Телас, ІнАУ, УСПП звернулися до Національного координаційного центру кібербезпеки при Раді національної безпеки і оборони України з проханням розглянути технічні механізми взаємодії.
>
> Під час обговорення та дискусії на платформі НКЦК стало зрозуміло, що потрібно вирішувати не лише технічні питання. Тому після зустрічі 1 липня цього року учасники запропонували створити майданчик для обміну думок та напрацювання конкретних рішень із захисту інформаційного простору держави. Таким майданчиком стала новостворена робоча група при РНБО України, яка провела 8 липня 2021 року своє установче засідання.
>
> До її складу (понад 30 учасників) увійшли всі провідні вітчизняні оператори електронних комунікацій, інтернет-провайдери, профільні громадські організації: Інтернет асоціація України, Українська асоціація операторів зв’язку «Телас», Український союз промисловців і підприємців, ТОВ «ДАБЛ Ю НЕТ ЮКРЕЙН», ПрАТ «ВФ Україна», ПрАТ «ДАТАГРУП», ТОВ «Воля-Кабель», АТ «Укртелеком», ПрАТ «Київстар», ТОВ «Лайфселл» та інші. З боку держави в робочій групі взяли участь представники Апарату РНБО, Служби безпеки, НКРЗІ, Держспецзв‘язку, Держтелерадіо, Міністерства культури та інформаційної політики та Міністерства цифрової трансформації.
>
> Від самого початку засідання робочої групи усі учасники визнали ідею створення реєстру заборонених ресурсів застарілою та невиправданою. Світовий досвід свідчить про необхідність запровадження більш сучасних підходів, які не дозволять користуватися інструментом «чорних списків» в нецільовий спосіб. Хоча звучали і абсолютно неприйнятні пропозиції використання інтернету тільки за «білими списками».
>
> Основний фокус було вирішено зосередити на виробленні механізмів та алгоритмів дій для операторів телекомунікацій із виконання закону про санкції та захисту вітчизняного інформаційного простору. В такий спосіб має бути створено прозорі правила гри для всіх учасників ринку, а держава забезпечить інтереси громадян із протидії інформаційним загрозам.
>
> Учасники запропонували зробити це в рамках невеликої підгрупи технічних фахівців, які мають напрацювати пропозиції до проєкту документу з описом механізмів обмеження доступу до заборонених інформаційних ресурсів, для подальшого вивчення та узгодження усіма учасниками робочої групи. За основу було запропоновано взяти існуючий спільний наказ СБУ та Держспецзв‘язку.
>
> Напрацювання робочої групи буде використано для внесення відповідних нормативних змін. При цьому буде враховано досвід демократичних країн світу, де існують та реалізовані такі механізми, які не обмежують права та свободи громадян, проте забезпечують високій рівень захисту від гібридних загроз.

Ну і щодо моєї думки. Недавно я писав, [що я думаю про інтернет-цензуру][2]. TL;DR: це дуже погана ідея. Псування інтернет-трафіку на провайдері — це гірше «глушилок» західних радіостанцій.

[Це ж було вже][3].

P.S. Чи значить це, що інформаційний простір не треба захищати? Треба. Варто почати з брудних, ворожих грошей. Кожен телеканал, кожна ботоферма, кожен примірник газети з наклепами та ворожими наративами — за це все хтось заплатив. Якби держава хотіла перемогти в інформаційній війні, то замість цих ігр в цензуру ми б побачили реальне перекриття потоків кремлівського бабла, а ще б побачили контрпропаганду.

[1]: https://www.rnbo.gov.ua/ua/Diialnist/4926.html
[2]: /2021/07/09/on-censorship.html
[3]: https://www.pravda.com.ua/news/2004/10/13/3003174/
