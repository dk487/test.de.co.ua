---
title: Про ключі FIDO2 та WebAuthn
date: 2025-03-28 22:45:43 +00:00
---

Я вірю у паролі, користуюся менеджерами паролів і дуже не люблю двохфакторну аутентифікацію. Також я не користуюся апаратними ключами на основних акаунтах.

Втім, деінде я змушений користуватися двухфакторкою. Просто обставини бувають різні, акаунти дуже різні (особисті та робочі) і правила деяких сервісів явним чином вимагають 2FA.

Так от.

У мене нема жодного красивого-моднього-хіпстерського ключа YubiKey, але сьогодні раптом чомусь стало цікаво дізнатися, як же ця хулєра працює.

Що таке, по суті, апаратний ключ? Маленька штучка з роз'ємом USB, схожа на флешку, і на ній мікроконтролер зі специфічною прошивкою. Нагадує всі мої devboard'и :) І стало мені цікаво, чи можна зробити апаратний ключ з якоїсь моєї Raspberry Pi Pico.

Загуглив. Можна. Вже існує [проект Pico Keys][1], вільний та відкритий. Це готові для використання прошивки, які дають можливість (серед всього іншого) перетворити більш-менш всяку плату з мікроконтролером RP2040, RP2350 або ESP32-S3 на апаратний ключ FIDO2.

Воно у мене [трошки глючило][2], бо я після завантаження прошивки не міг ініціалізувати ключ коректним чином. Баг вже відомий, виправлення скоро опублікують, а поки що я завдяки коментарям десь там на Github зміг вдало скористатися [попередньою версією][3] інструмента ініціалізації.

Коротше кажучи, моя плата Waveshare RP2040-Zero (точніше, її китайський клон) зараз красиво блимає світлодіодом і реагує на натискання кнопки BOOTSEL, зовсім як справжній комерційний апаратний ключ FIDO2.

Можна з таким ключем погратися на [платформі для демонстрації][4] механізму роботи WebAuthn.

Можна налаштувати, наприклад, вхід в акаунт Google через цей апаратний ключ. Я налаштував. Воно працює. Дідько, це круто!

Все рівно я не планую відмовлятися від використання паролів на своїх основних акаунтах. Але ситуації бувають різні, акаунти бувають різні, тож можливо, що деінде апаратні ключі будуть цілком доречні.

Такі от справи.

[1]: https://www.picokeys.com/pico-fido/
[2]: https://github.com/polhenarejos/pico-fido/issues/118
[3]: https://web.archive.org/web/20241230232822/https://www.picokeys.com/pico-commissioner/
[4]: https://webauthn.me/
