---
title: Відновлення
date: 2023-10-14 16:50:40 +03:00
---

Сумна історія. [Вихід з ладу SSD][1] виявився надто серйозною проблемою.


## Спроби відновити інформацію

Шукав, що з цим робити. Звертався в різні пристойні контори. В одній з них запропонували перепаяти контролер з донорського SSD точно такої ж моделі: Western Digital PC SN520 NVMe SSD, ідентифікатор моделі `SDAPMUW-512G-1001`, прошивка `20240001`, апаратна ревізія `0A`.

Я знайшов донорський SSD, майже точно такий як треба, тільки з іншою версією прошивки; та виявилося, що під наліпкою ховається зовсім інший контролер. Має бути SanDisk `20-82-10018-A1`.

Незрозуміло, як шукати потрібний донор і чи взагалі варто думати саме в цей бік. Знайти десь в оголошеннях про продаж вживаного SSD саме таку модель само по собі складно. Просити продавця відліпити наклейку і сфотографувати версію чіпа під нею? Це за межами фантастики.


## Що втрачено

Схожу, я втратив сотні гігабайт даних різного ступеня цінності.

Зокрема, свої особисті фотки за весь 2022 рік, весь 2021 та за другу половину 2020 року. Досить неприємно. До епохи блекаутів фотки бекапилися на домашній сервер; минулої зими я припинив це робити і мій SSD тривалий час був єдиною «точкою відмови».

Також втрачено деякі важливі документи, що через важливість свідомо не були включені до моєго основного сховища документів. Це більше ніж неприємно.


## Що не втрачено

Деяка частина мого домашнього каталогу, пару гігабайт найважливіших документів, лежали в сховищі Subversion. Крім Subversion, майже весь мій код лежав у різних репозиторіях Git.

Всі ці репозиторії потрапили в бекап від 26 вересня.


## Що робити далі

Налаштовую собі нову систему.

Спочатку я збирався купити новий красивий блискучий SSD на дофіга терабайт, та через збіг обставин вирішив поки що поставити систему на той старенький вживаний SSD, що купувався як донор. Але те, що він не новий, додає відчуття тимчасовості і ненадійності.

Тому я вперше налаштовую собі систему за допомогою Ansible. Може, колись я навчуся налаштовувати собі робоче середовище в повністю автоматичному режимі.


[1]: /2023/09/29/noutbuk-vyishov-z-ladu.html
