---
title: Про можливу ядерну хуйню́
date: 2023-06-22 19:42:07 +03:00
mtime: 2023-11-08 03:44:29 +02:00
---

Бачу, пересічні громадяни сильно накру́чені темою можливого теракту на ЗАЕС та/або можливим застосуванням тактичної ядерної зброї.

Про небезпеку попереджають політики, навіть Джо Байден. Наші ЗМІ публікують статті з апокаліпти́чними заголовками «[Що робити у разі радіаційної аварії?][1]» (в розділі «Життя», мені це чомусь смішно).

Ну шо тут скажеш? Вітаю новоприбулих до попла́вленого, опроміненого шизофрені́чного світу ядерної параної, у якому я перебува́ю цілодобово і без вихідних од початку повномасштабного вторгнення. Та і за часів АТО/ООС я про це регулярно думав. Загроза ядерної війни́ завжди реальна. Ворог весь цей час розма́хував ядерною зброєю, поступово проходячи шлях від легких натяків до прямих погроз…

Тож хочу залишити тут на пам'ять оце посилання: [Методичні рекомендації щодо дій у зонах ядерного ураження][2] (там у кінці сторінки посилання на PDF). Це цілком адекватний документ МОЗ від 6 квітня 2022 року. Він мене дещо заспокоює і дає практичні поради.

Як я готу́юся до можливої ядерної хуйні́? Ну, якось не дуже. У мене є просте́нький побутовий дози́метр-радіометр, жовта «Терра» (завжди увімкнений з 2015 року) і я маю таблетки калію йодиду. Та не маю підземного залізобетонного бункеру.

Якщо у вас є можливість, покладі́ть у свою тривожну валізу поліетиле́нові дощовики́, прості дешеві одноразові респіра́тори або хоча б маски, гумові чи поліетиле́нові рукави́чки. Ідея в тому, щоб на шкіру і у леге́ні на потрапили радіоакти́вні о́пади.

Також тримайте вдома хоча б кілька пляшок питної води, це має сенс у різних ситуаціях.

Нехай краще воно все буде і не знадобиться, аніж навпаки.

[1]: https://life.pravda.com.ua/society/2022/08/7/249903/
[2]: https://zakon.rada.gov.ua/rada/show/v0585282-22
