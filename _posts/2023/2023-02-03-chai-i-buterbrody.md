---
title: Чай і бутерброди
date: 2023-02-03 22:09:59 +02:00
mtime: 2023-03-01 05:53:44 +02:00
---

Привіт світ.

Нерегуля́рне ~~еле́ктрохарчува́ння~~ енергопостачання дещо змінює мої звички.

Спочатку я став постійно тримати термос кип'ятку́ про всяк випадок. Потім термос кип'ятку́ еволюціонував на термос чаю (якщо протуплю́, то краще вже буде холодний чай, аніж «холодний кип'ято́к»). Тепер я ще постійно підтримую запас бутербродів в ланчбо́ксі.

Як ви назива́єте відсутність електроенергії? Примусове світломаскува́ння? Щоденний день Землі? Я можу жити без холодильника, звик планувати використання пралки та електроплити́. От що мене щоразу бісить, так це вимкнені ліфти́. 11 поверх, а я не в найкращій формі, щоб бігати сходами.

Кажуть, є далекі екзотичні країни чи то Африки, чи то Азії, де мешканцям електрику завжди подають по графіку. Пару годин зранку чи щось типу того. Та я не хочу такої екзо́тики. А ще, ймовірно, мешканці тих екзотичних країн живуть не у багатоповерхі́вках.

Та біс із ним. Принаймні, у мене є чай і бутерброди.
