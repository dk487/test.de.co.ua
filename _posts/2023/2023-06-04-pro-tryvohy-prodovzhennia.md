---
title: Про тривоги, продовження
date: 2023-06-04 00:27:59 +03:00
---

Так, повітряні тривоги дещо змінилися.

З одного боку, Patriot збиває Кинджали. Це дуже круто. Це серйозний game changer. Йдеться не про «звичайні» ракетні обстріли і атаки БПЛА; йдеться про те, що у ворога більше немає надійного засобу доставки тактичної ядерної зброї.

З іншого боку, весь травень майже щоночі була тривога. Виє сирена, через деякий час починаються якісь вибухи — постріли ППО, звук збиття. Навіть ті кляті повільні Шахеди, які наша ППО збивають майже 100 зі 100, все ж таки роблять мені нєрви.

А окрім «прильотів», яких (тьху-тьху) в Києві давно не було, є ще питання уламків. Коли з неба падає збита палаюча хуйня, це теж смертельно небезпечно.

То який результат переусвідомлення? Поки нема ніякого.

Чи треба вночі ходити в підвал? Особисто я, скоріше за все, так робити ніколи не буду. Підвал є, я там був, він дуже маленький і стрьомний. А ще в ньому немає другого виходу. Якщо буде прильот, то навряд чи там буде безпечно.

Чи треба вночі ходити у метро? Якби метро було трохи ближче, то це був би дуже непоганий варіант.

Чи треба вночі ховатися у ванній кімнаті? Не знаю. Здається, так собі ідея. Кажуть, вся ця керамічна плитка, дзеркала, стаканчики-флакончики у разі прильоту стають смертельно небезпечними. Але можна розглянути.

Чи треба вночі ховатися у коридорі? Можливо. Найбезпечніше виглядає той коридор, що за зовнішніми дверима квартири: там дійсно виконується правило двох стін, а ще там стіни «голі», без плитки і дзеркал. Без легкозаймистих матеріалів, врешті-решт.

Але якщо чесно, все це хуйові варіанти: або незручні, або небезпечні, або незручні і небезпечні.
