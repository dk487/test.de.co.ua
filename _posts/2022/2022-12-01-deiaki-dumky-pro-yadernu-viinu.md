---
title: Деякі думки про ядерну війну
date: 2022-12-01 20:36:40 +02:00
---

Просто занотую, що я зараз з цього приводу думаю.

## 1. Реальність загрози

Я вважаю, що на даний момент загроза застосування ядерної зброї є реальною.

> Якщо хтось буде говорити, що хоче вас вбити — повірте йому.

Є безліч причин вважати, що Хуйло блефує, що він не самовбивця, що наказ про застосування ядерної зброї ніким не буде виконано.

Що прямі, недвозначні погрози Медвєдева то ніби є нісенітниця, бо він нині уособлює клоуна типу Жириновського.

Ніт.

Тобто так, він клоун. Але він клоун на офіційній, дуже високій посаді. Всі нісенітниці, все оце людожерське лайно, що він каже — то і є нинішня офіційна позиція Московії.

## 2. Ймовірність загрози

Ми часто кажемо про ймовірність того, що певні події відбудуться чи не відбудуться. Але це хибне уявлення про те, що таке ймовірність. До оцінки одиничної події вона не дуже підходить. Важливо усвідомлювати: прогноз погоди на завтра — це насправді ймовірнісна оцінка того стану атмосфери на сьогодні, що у рамках певної кліматичної моделі має призвести до певної погоди завтра. Букмекери не оцінюють майбутні результати перегонів, вони насправді оцінюють стан коней.

Коли в нас є стохастичний процес і є певна статистика, то можна казати про ймовірності на підставі цієї статистики. Збалансована монетка при підкиданні за певних умов має розподіл випадіння аверсу та реверсу близький до 50/50. Знаючи це, ми можемо спрогнозувати статистику наступних результатів.

Насправді я знаю хіба один справді стохастичний процес, і він як раз по темі посту: це процес напіврозпаду нестабільних ізотопів. А з монеткою не відбувається нічого випадкового. Те, що ми не можемо підрахувати траєкторію польоту монетки, не можемо з достатньою точністю контролювати м'язи руки при киданні і не бачимо флуктуацій повітря, не робить політ монетки випадковим; скоріше, це непередбачувана з нашої точки зору, але внутрішньо цілком детермінована подія.

Питання, наскільки детермінована людська поведінка, я не чіпатиму. Але поведінка груп людей буває більш-менш передбачувана. Я не можу передбачити можливий майбутній факт застосування ядерної зброї, бо навіть приблизно не знаю всієї внутрішньої кухні Московії. Та я припускаю, що те чи інше рішення може бути вже прийнято, навіть якщо причетні до цього ще самі не знають про це. Можливо, монетка вже підкинута, а далі її рух буде неухильний і однозначний.

Я уважно ставлюся до новин по темі, зокрема прогнозів експертів з цього приводу. Я бачу, що думки експертів є різні. Дехто каже, що загроза реальна; дехто вважає її примарною. Один мій друг вважає, що «бомби не буде», та він теж не може знати напевно.

TL;DR: ніхто не знає, чи буде ядерна війна.

## 3. Можливий початок

Найбільше в ЗМІ обговорюють тактичну ядерну зброю.

Можливо, для початку Московія йобне один чи два «малих» десятикілотонних заряди десь в чистім полі чи над морем. Так, чисто для демонстрації сили, щоб ми тут всі злякалися і здалися у полон. Можливо.

А може, почне одразу з ядерного удару по Києву чи іншому місту-мільйоннику. Я давно напівжартома кажу, що Хуйло по-чорному заздрить Гаррі Трумену: тільки США має в своїй історії досвід військового застосування ядерної зброї. 

Але. Але Київ залізобетонний, на відміну від картонно-паперових будинків Хіросіми. Хто не потрапить в самісінький епіцентр, отримає шанс на виживання. У такому сценарії, навіть попри катастрофічні руйнації і численні жертви, велике бетонне місто одним-єдиним ударом тактичної ядерної зброї ніяк не знищити.

Так чи інакше, навіть якщо буде застосована ядерна зброя, ЗСУ це не зупинить.

## 4. Можливий кінець

Якщо ядерний джин вислизне з лампи, то назад його вже не заженеш.

Представники урядів кількох ядерних країн висловилися про неприпустимість застосування ядерної зброї, навіть тактичної. А ще всі ядерні  країни мають якісь свої військові доктрини, свої попередньо зроблені рішення, свої накази в запечатаних конвертах в сейфах — на різні, навіть фантастичні випадки.

Думаю, що є значна ймовірність автоматичної, безумовної військової реакції _хоч когось_ з числа третіх країн на застосування тактичної ядерної зброї Московією. (Так, я кажу не про майбутні події, а про свою оцінку поточного стану вже прийнятих рішень). Тобто будь-яка окрема ядерна країна може відмовитись втручатися; та чи може так бути, щоб _всі_ відмовилися і проковтнули такеє?

Якщо США, Великобританія, Франція чи ще хтось вступить в війну з Московією, то цілком логічно припустити, що в процесі неминучої ескалації крилаті ракети будуть замінені на балістичні міжконтинентальні, а тактичну ядерну зброю замінить стратегічна термоядерна. Ніхто не прагне такого фіналу, але він теж можливий.

## 5. Трохи оптимізму

Наша цивілізація крихка. Як і економіка. Як і інфраструктура, на якій тримається складне життя в містах. Останні потужні обстріли та перший повний блекаут з аварійним вимкненням всіх наших АЕС наочно це довели.

Тож, достатньо серйозний пиздець для цивільних можливий і без ядерної зброї.

ЗСУ це не зупинить.
