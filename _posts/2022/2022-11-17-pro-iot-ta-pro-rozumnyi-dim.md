---
title: Про <abbr lang="en" title="Internet of Things">IoT</abbr> та про «розумний дім»
date: 2022-11-17 20:59:13 +02:00
---

Дещо про моє ставлення до сабжу.

<span lang="en">«Internet of Things»</span> це прикольна концепція, цікава, але не більше то́го. Мені подобається гратися з <span lang="en">Arduino</span> та <span lang="en">Raspberry Pi</span>, писати якісь прості програми, дивитися у веб-камеру та вимірювати температуру повітря. Все це, теоретично, можна віднести до <abbr lang="en" title="Internet of Things">IoT</abbr>.

«Розумний дім» це інша концепція, дуже далека від ме́не. Хоча її пов'язують з <abbr lang="en" title="Internet of Things">IoT</abbr>.

Розумний дім — це щось прикольне. Щось, що тримається на вау-факторі, на захопленні, на позитивних емоціях. Відчуття фантастичного фільму навколо. Подивіться, як круто! Я можу вмика́ти і вимика́ти лампочку з мобі́лки! А ще регулювати яскравість та колір. Вааау.

Розумний дім всередині — це закритий софт, закриті протоколи і чужі хмари. Це пристрої, які підслухо́вують ~~власників~~ користувачів, щоб впарити їм таргето́вану рекламу. Це лампочки, які навіть за нормальних умов вмикаються з затримкою в пару секунд. Це відеокамери, доступ до яких виробник без згоди користувача надає поліції. Це діря́ві проши́вки, це бага́токілоба́йтний <span lang="en">fine print</span>, це авторські права на <abbr lang="en">API</abbr>, це неприємні сюрпризи на кожному кроці. Це незручність і небезпека.

В якомусь сенсі розумний дім є прямою протиле́жністю <abbr lang="en" title="Internet of Things">IoT</abbr>. Щоб смарт-лампочка відповідала духу і традиціям <abbr lang="en" title="Internet of Things">IoT</abbr>, вона має продаватися у вигляді <span lang="en"><abbr title="Do It Yourself">DIY</abbr> kit</span> і для неї має бути десяток альтернативних проши́вок. Та більше відповідає традиціям <abbr lang="en" title="Internet of Things">IoT</abbr> окреме радіокеро́ване реле, до якого підключена звичайна лампочка.

Ідеальним прикладом розумного дому є ро́боти-пилосо́си. Ви не заду́мувалися, чому традиційні пилосо́си все ще продаються? Є лише одна причина: навіть в домі з модним ро́ботом-пилосо́сом комусь рано чи пізно доводиться взяти в руки нормальний, тупий, потужний пилосос з довгим дротом і великим мішко́м і ретельно пропилосо́сити.

Проблема розумного дому не в тому, що переважна більшість виробників (або взагалі всі) є тупими і жадібними шахраями. Проблема в тому, що користувач зазвичай не знає, що саме він купує. Навіть знати не хоче, хоче сюрприз. Користувач бажає чуда, а йому чомусь напа́рюють фуфло́.

Чудес не буває.

P.S. Цей пост написано під впливом емоцій про новий кльовий стандарт <span lang="en">Matter</span>, який був зроблений старими злобними корпораціями. Ніби відкритий та і́нтеропера́бельний. І перше, з чого він починається — це з [нового бездротово́го протоколу](https://xkcd.com/927/). Ха-ха.
