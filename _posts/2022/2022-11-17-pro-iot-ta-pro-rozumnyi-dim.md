---
title: Про IoT та про «розумний дім»
date: 2022-11-17 20:59:13 +02:00
---

Дещо про моє ставлення до сабжу.

«Internet of Things» це прикольна концепція, цікава, але не більше того. Мені подобається гратися з Arduino та Raspberry Pi, писати якісь прості програми, дивитися у веб-камеру та вимірювати температуру повітря. Все це, теоретично, можна віднести до IoT.

«Розумний дім» це інша концепція, дуже далека від мене. Хоча її пов'язують з IoT.

Розумний дім — це щось прикольне. Щось, що тримається на вау-факторі, на захопленні, на позитивних емоціях. Відчуття фантастичного фільму навколо. Подивіться, як круто! Я можу вмикати і вимикати лампочку з мобілки! А ще регулювати яскравість та колір. Вааау.

Розумний дім всередині — це закритий софт, закриті протоколи і чужі хмари. Це пристрої, які підслуховують ~~власників~~ користувачів, щоб впарити їм таргетовану рекламу. Це лампочки, які навіть за нормальних умов вмикаються з затримкою в пару секунд. Це відеокамери, доступ до яких виробник без згоди користувача надає поліції. Це діряві прошивки, це багатокілобайтний fine print, це авторські права на API, це неприємні сюрпризи на кожному кроці. Це незручність і небезпека.

В якомусь сенсі розумний дім є прямою протилежністю IoT. Щоб смарт-лампочка відповідала духу і традиціям IoT, вона має продаватися у вигляді DIY kit і для неї має бути десяток альтернативних прошивок. Та більше відповідає традиціям IoT окреме радіокероване реле, до якого підключена звичайна лампочка.

Ідеальним прикладом розумного дому є роботи-пилососи. Ви не задумувалися, чому традиційні пилососи все ще продаються? Є лише одна причина: навіть в домі з модним роботом-пилососом комусь рано чи пізно доводиться взяти в руки нормальний, тупий, потужний пилосос з довгим дротом і великим мішком і ретельно пропилососити.

Проблема розумного дому не в тому, що переважна більшість виробників (або взагалі всі) є тупими і жадібними шахраями. Проблема в тому, що користувач зазвичай не знає, що саме він купує. Навіть знати не хоче, хоче сюрприз. Користувач бажає чуда, а йому чомусь напарюють фуфло.

Чудес не буває.

P.S. Цей пост написано під впливом емоцій про новий кльовий стандарт Matter, який був зроблений старими злобними корпораціями. Ніби відкритий та інтероперабельний. І перше, з чого він починається — це з [нового бездротового протоколу](https://xkcd.com/927/). Ха-ха.
