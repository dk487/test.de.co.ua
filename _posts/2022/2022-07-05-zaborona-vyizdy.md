---
title: Заборона виїзду
date: 2022-07-05 13:44:45 +03:00
mtime: 2022-07-16 22:34:25 +03:00
---

Цей бложик не дуже підходить до політоти́, але сьогоднішню новину я хочу зафіксувати: [Генштаб ЗСУ розробив Порядок надання дозволу на виїзд за межі місця проживання][1] у воєнний час.

Власне, хочу зафіксувати [офіційну публікацію][2] в офіційному фейсбуці.

> Шановні співгромадя́ни!
>
> Норма Закону України “Про військовий обов’язок і військову службу”, який діє з 1992 року, передбачає, що у воєнний час забороняється виїзд призовників, військовозобов’язаних та резервістів з місця проживання без дозволу керівника відповідного територіального центру комплектування та соціальної підтримки.
>
> З метою впорядкування обліку переміщених осіб Генеральним штабом Збройних Сил України розроблено Порядок надання дозволу громадянам України, які перебувають на військовому обліку у ТЦК та СП, на виїзд за межі місця проживання (місця перебування) з моменту оголошення мобілізації та у воєнний час. Дозвіл видається від 30 діб до року залежно від категорії субʼєкта. Розглядається додаткове унормува́ння питань переміщення осіб, які систематично перетинають адміністративні межі у звʼязку зі службовою чи особистою необхідністю.
>
> Просимо з розумінням ставитися до регуля́торних заходів, продиктованих законами України, умовами воєнного стану і ведення війни.
>
> Разом служимо і працюємо на Перемогу!

Також хочу зафіксувати свою позицію.

Перше. Є закон, що забороняє військовозобов'язаним змінювати місце проживання без дозволу; ця норма закону не обмежує свободу пересування. Тобто з'їздити на каву у Львів можна, але без дозволу не можна туди переїхати.

Є інший закон, який дозволяє під час війни за необхідності обмежувати свободу пересування, але всім. Тобто через військові дії можна перекрити дорогу, але для всіх, а не тільки для окремих категорій громадян.

Одне з іншим не стику́ється.

Друге. Якщо навіть спробувати натягну́ти цю сову́ на глобуса, то виникає чисто технічне питання, що вважати «межами місця проживання».

Місце проживання — це одна точка, а не якась розлога територія.

Я пропи́саний у конкретній квартирі конкретного будинку в певному районі міста Києва. Де саме закінчується моя свобода пересування? У моєму районі, місті Києві чи Київській області? Бо якщо тупо слідувати букві публікації, то мені навіть не можна виходити на вулицю.

Ох, друзі, що ж це коїться.

* * *

Оновлення: в ситуацію [втрутився особисто Залужний][3].

> [Головнокомандувач ЗС України / CinC AF of Ukraine][4] генерал Валерій Залужний:
>
> Шановні громадяни - призовники́ та військовозобов’язані!
>
> Нагадую, триває війна. Ви потрібні своїй державі!
>
> Всі, хто досі не стоїть чи не поновився на військовому обліку, мають це зробити. Ті з вас, хто планує виїзд за межі своїх районів та областей, мають взяти дозвіл у ТЦК.
>
> *Жодних вказівок на перешкоджання переміщенню осіб упродовж найближчих днів з боку військового командування не надава́лося.*
>
> Порядок надання дозволу за посиланням:
> ~~https://www.zsu.gov.ua/new_page/62c430664909af0013650084~~ ([архівована версія][8])

Ну й добре.

* * *

Оновлення. Ще трохи думок.

Сьогодні що прес-служба ГШ ЗСУ, що особисто Залужний — майстри комунікації, чіткості і ясності. І навіть після другого роз'яснення мені все ще не до кінця ясно, чи дійсно йдеться тільки про зміну місця проживання, чи про будь-яке переміщення.

Але важливим є фактичний стан транспортного сполучення. Якщо я _по факту_ можу сісти в машину і поїхати в сусідню область, ну або сісти на потяг, то це і є найбільш важливий фактор.

Якщо мені колись потрібно буде рятувати свою дупу від ворожого наступу, від ракет і артилерії, то я при цьому, можливо, навіть ймовірно, буду порушувати якісь правила. Зокрема, ПДР. _Потім_ сплачу́ штраф. Амінь.

У цьому плані важливим є відмічене мною речення в цитаті Залу́жного. Хай так і буде.

* * *

[В третій раз за день][5] Генштаб ЗСУ виходить на сцену і робить нам майстер-клас з публічних реля́цій.

> Для виїзду за межі областей військовозобов'язані мають отримати дозвіл у ТЦК та СП
>
> Про це повідомив представник Головного управління персоналу Генерального штабу ЗС України полковник Олександр Хлись в етері національного телемарафону, відповідаючи на запитання журналістів.
>
> "Якщо в межах області — не треба. Якщо в межах міста Києва та Київської області — теж не треба. Якщо людина виїжджає за межі області, вона має прибути до керівника ТЦК, уточнити свої дані й отримати такий дозвіл", - зазначив офіцер.

Чому йдеться саме про межі області, а не районів чи міст? Йдеться про якусь норму в законі? Яку саме, хтось може мені її показати?

Я здогадуюсь, в чому реальна причина: де стоять блокпости, там і перевіря́тимуть.

> Крім того, він нагадав, що відповідні норми законодавства України діють давно та у зв'язку з поверненням великої кількості чоловікі́в до своїх домівок виникла потреба в актуалізації облікових даних військовозобов'язаних для розуміння можливостей мобілізаційного ресурсу.

Це треба в зв'язку з _поверненням_ додому? Але ж якщо хтось військовозобов'язаний без дозволу виїхав і без дозволу повернувся, і ніхто цього не помітив, то в чому питання?

> Також полковник Олександр Хлись поінформува́в про використання додатка Дія для військового обліку у майбутньому.

Все, з мене досить, у мене дах їде з цих трьох взаємозапере́чуючих заяв.

* * *

На танцпо́л увірвався [Верховний Головнокомандувач][6].

> Президент Володимир Зеленський вимагає роз'яснення від Генерального штабу щодо порядку отримання якихось дозволів для військовозобовʼязаних, призовників і резервістів.
>
> Джерело: вечірнє звернення глави держави 5 липня
>
> Пряма мова: "Доручив міністру оборони, начальнику Генштабу і головнокомандувачу ЗСУ завтра доповісти мені всі деталі стосовно рішення про затвердження порядку отримання якихось дозволів для військовозобовʼязаних, призовників і резервістів … Прошу Генеральний штаб надалі не ухва́лювати без мене подібних рішень".

* * *

Оновлено 6 липня, 14:20. [Такі новини][7]:

> Президент Володимир Зеленський доручив головнокомандувачу Збройних сил України Валерію Залужному скасувати порядок отримання військовозобов’язаними дозволів на переміщення між областями України.
>
> Джерело: джере́ла в Офісі президента України
>
> Деталі: На засіданні з військовими Зеленський заслухав доповідь Залу́жного щодо дозволів для військовозобов’язаних покидати межі місць проживання.
>
> Президент звернув увагу на те, що суб’єктом формування державної політики в цьому питанні є Міністерство оборони, а обмежувати конституційні права громадян під час воєнного стану може уряд своїми актами.
>
> Зеленський доручив скасувати прийня́тий Генштабом ЗСУ порядок з метою його доопрацювання зі збереженням обороноздатності країни.

Дивіться, друзі. Норма 1992 року про заборону виїзду без дозволу була, є і буде. Скасу́ють лише порядок імплементації цієї норми: форму заяви на виїзд і все таке інше.

[1]: https://mobile.twitter.com/GeneralStaffUA/status/1544264520125874176
[2]: https://www.facebook.com/GeneralStaff.ua/posts/pfbid01JmyQZA6vBJi4DqCJXRMAF1MV5BCmrKKqeK1w1YLpdVQxKtVAggNfDaTC3DNVVfTl
[3]: https://www.facebook.com/GeneralStaff.ua/posts/pfbid036cXbDECgCXFPTUDXT5JiFv1FGNsBJ3pG6trPAjwJeyMBPZ9o8SQZafJqfLQ3wzQ6l
[4]: https://www.facebook.com/CinCAFU
[5]: https://www.facebook.com/GeneralStaff.ua/posts/pfbid02ya5jXFVa6aG2BwEGdSpDfyCZKRTGx9LNh7wjkEp9DadvyTg1coFH7XL2pCcWW35Jl
[6]: https://www.pravda.com.ua/news/2022/07/5/7356530/
[7]: https://www.pravda.com.ua/news/2022/07/6/7356632/
[8]: https://web.archive.org/web/20220705133510/https://www.zsu.gov.ua/new_page/62c430664909af0013650084
