---
title: Втеча з Твітера
date: 2022-11-11 23:34:51 +02:00
mtime: 2022-11-18 20:59:10 +02:00
---

Дивлюся, як різні люди тікають з Твітера в Mastodon, Tumblr та на інші платформи. І пишуть про це — ну звісно, пишуть про це в Твітер.

Сміх сміхом, але ідеальної соцмережі нема, не було ніколи і не буде.

Ось лише один приклад. Колись один такий собі Бред Фіцпа́трік зробив непогану платформу LiveJournal. У нього LJ перекупила компанія Danga, яку з потроха́ми купила компанія Six Apart, а її купили каца́пи під брендом SUP. З кожною зміною власника змінювалися умови надання сервісу, аж поки не стали абсолютно несте́рпними. Я це бачив і зробив висновки.

Тож усе це нинішнє бурлі́ння лайна з приводу того, як шановний пан Елон Маск незграбно керує Твітером, яка палає драма про $8 за синю блямбу та усяка така хуйня — все це було́ вже. Я гадки не маю, що буде з Твітером, просто спостеріга́ю і ржу. Цей гадю́шник давно псується, і якщо він здохне, то мені його не буде сильно шкода́.

Як, власне, «все це було вже» стосується абсолютно неадеква́ної політики з банами в Фейсбу́ці. Привіт пане Марк Цукерберг, твій Титанік тоне, і ти сам його потопив. А ще, на відміну від Маска, в Цукерберга немає Тесли та SpaceX.

Коли ви користу́єтеся будь-якою соціальною мережею, ви стаєте́ _ресу́рсом_. Соцмережа цінна саме тим, хто нею користується. Мережа прагне об'єднати всіх. І це дійсно бува́ непогано, поки менеджери мережі не починають творити якусь хуйню́. А рано чи пізно вони почнуть, бо вони люди.

Не бува́, ніде і ніколи не буває ідеальної соцмережі.

Тому для простих людей є такий варіант: перебувати в постійному русі, за потреби переходити з одних соцмереж в інші, заводити нових друзів, триматися актуальних трендів. Вам не подобається? Вам смерди́ть? Не треба терпіти, ви не дерево, йдіть далі. І врешті-решт, нова соцмережа не вимагає видаляти акаунти зі старої.

А для декого (для мене, хаха) є інший варіант: зробити, бляха, свій окремий сайт і пизді́ти там будь-що, будь-яку маячню́. Все одно це ніхто не побачить, ггг.
